# Regole GitHub Discussions

Le discussioni online della community DevOps Italia devono seguire e rispettare quanto scritto nel Codice di Condotta della community. 
All'interno delle discussioni, tutti i partecipanti sono tenuti a:
- Rispettarsi reciprocamente: Tramite la community si vuole fare aggregazione, non divisione. Ciò comporta che non saranno tollerati comportamenti discriminatori di alcun genere verso altri partecipanti alla discussione o verso persone terze non coinvolte direttamente nella discussione.
- Mantenere un linguaggio appropriato: I temi della community riguardano argomenti tecnici e organizzativi dell'informatica moderna. Per garantire discussioni fruibili e non offensive, ogni partecipante è tenuto ad evitare il turpiloquio.
- Pubblicare contenuti in linea con i temi della community: I temi generali della community possono essere consultati [qui]. I partecipanti dovrebbero astenersi da divagazioni su temi non affini a quelli di cui tratta la community, in particolar modo quelli al di fuori del mondo IT. Non è ovviamente consentita la pubblicazione di contenuti audio o video a sfondo sessuale, violento, discriminatorio o in alcun modo offensivo.
- Pubblicare informazioni quanto più attendibili: Nelle discussioni è bene evitare la diffusione di fake news, o contenuti di dubbia provenienza. Tutti i partecipanti sono quindi invitati a citare più fonti attendibili possibile quando riportano una notizia o un fatto all'interno di una qualsiasi discussione.

Nel caso in cui un moderatore decida di richiamare un partecipante all'ordine, quest'ultimo è tenuto ad adeguarsi immediatamente. Diversamente, i moderatori potranno prendere provvedimenti come il ban temporaneo o permanente e rimozione dei contenuti pubblicati dalla persona in questione.